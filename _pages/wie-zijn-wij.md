---
layout: single
author_profile: false
permalink: /wie-zijn-wij/
title: Wie zijn wij
description: "OSV Veenendaal is een NOB-duikvereniging opgericht in 1976. Met zo'n 40 leden trainen we wekelijks in het Valleibad en organiseren duiken in binnen- en buitenland."
---
#### Wie zijn wij
![OSV Veenendaal](/assets/images/groetjes-osv.jpg)  

Duikvereniging OSV Veenendaal is in 1976 opgericht en begonnen met slechts zeven enthousiaste leden. Inmiddels zijn we uitgegroeid tot een actieve vereniging met ongeveer veertig leden.  

We zijn aangesloten bij de Nederlandse Onderwatersport Bond (NOB). Binnen onze vereniging kun je terecht voor duikopleidingen, het onderhouden van je duikvaardigheden in zowel zwembad als buitenwater, en het volgen van verschillende specialisaties zoals onderwaterfotografie, biologie, wrakduiken en meer. Daarnaast organiseren we regelmatig duiken in binnen- en buitenland om volop te genieten van de onderwatersport.  

##### Training en opleiding 

Elke maandagavond trainen we van 21:00 tot 22:30 uur in zwembad De Vallei in Veenendaal. Na afloop praten we gezellig na in het sportcafé van het zwembad. Tijdens de trainingen werken we aan conditie, duikvaardigheden en worden leden opgeleid tot gebrevetteerde duikers. Binnen zes maanden kun je het 1*-brevet behalen, waarna je verder kunt voor het 2*- en 3*-brevet. Onze gediplomeerde instructeurs begeleiden je hierbij.

##### Buitenduiken 

Van mei tot en met oktober duiken we regelmatig in verschillende zoetwaterplassen in de regio, zoals De Groene Heuvels bij Wijchen, een plas bij Cuijk en bij Zaltbommel. Daarnaast trekken we er ook op uit om in zoutwater te duiken, bijvoorbeeld in de Grevelingen, de Oosterschelde en de Noordzee in Zeeland. Elke buitenduik wordt geleid door een duikleider en verloopt volgens onze clubregels, waarbij veiligheid altijd voorop staat. We duiken altijd met een buddy.  

Elk jaar gaan er ook leden mee op duikreizen naar het buitenland, bijvoorbeeld naar Egypte of Indonesië, om daar te genieten van spectaculaire duiklocaties.  

##### Materiaal en faciliteiten

Onze vereniging beschikt over een eigen materiaalruimte in zwembad De Vallei en heeft een eigen compressor voor het vullen van duikflessen. Deze worden kosteloos gevuld door de leden van de vulcommissie, mits de flessen geregistreerd zijn bij de materiaalcommissie en periodiek (eens per vijf jaar) gekeurd worden. Dit is essentieel voor de veiligheid van zowel de duikers als de vulcommissie.

##### Nieuwe leden welkom!
  
We groeien graag verder en verwelkomen met plezier nieuwe leden. Jaarlijks organiseren we een ‘Open Avond’ waar geïnteresseerden kennis kunnen maken met de duiksport en onze vereniging. Maar ook buiten deze open avond is het eigenlijk bijna elke maandag mogelijk om een keer mee te duiken of een keer een proefduik in het zwembad te maken.

[Zin om een keer op proef mee te duiken? Vul ons formulier in!](https://forms.gle/m65W1JCuBNnB5Rjd8) 

[Heb je nog andere vragen voor je een duik wilt wagen? Mail ons dan vooral. We verwelkomen je graag.](/contact/)

